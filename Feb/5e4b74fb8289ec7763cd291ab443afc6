Rampbestuur personeel van die Vhembe Distriksmunisipaliteit moes Maandag in die streek ontplooi word, nadat swaar reën die voorafgaande 24 uur erge vloedskade veroorsaak het. Veral Musina en omstreke, asook woongebiede in die noordelike dele van die voormalige Venda tuisland, het erg deurgeloop. Volgens ‘n boer van die Musina-omgewing, mnr. Riaan Dames, het sowat 200 mm reën sedert Sondagaand en Maandagoggend oor die streek uitgesak. Dit het tot grootskaalse vloede in die hele Musina-omgewing gelei. “Dit was nie eers so erg tydens 2000 se vloede nie,” het Dames Dinsdag gesê. Hy bly op ‘n plaas uit op die Maladriftpad, ‘n pad wat plek-plek heeltemal weggespoel het. Teen Dinsdagaand was baie boere en inwoners van woongebiede in die omgewing steeds afgesny van die buitewêreld. Hyself het nog sonder elektrisiteit gesit. Die swaar reën het gepaard gegaan met ‘n erge donderstorm, een van die langste donderstorms wat nog in die streek teëgekom is. Die weer het letterlik vanaf Sondagmiddag tot Maandagoggend gedreun. Dit is vergesel met erge weerlig wat ook plek-plek skade veroorsaak het, asook vee doodgeslaan het. Videogrepe van vloedwaters wat Maandagoggend letterlik die dorp Musina “verswelg”, het vinnig hul weg gevind tot op sosiale media platforms. Selfs die munisipale kantore is oorstroom. ‘n Inwoner van Musina, me. Connie Boshoff, het Dinsdagoggend laat weet dat hulle krag darem weer aan is en dat hulle darem weer selfoonontvangs het. Volgens haar was daar baie vloedskade aan huise en besighede. Dit was heel verstaanbaar as daar gekyk is na die foto’s en video’s wat op sosiale media versprei is. Musina se hoofstraat was amper onherkenbaar onder water. By Messina Toyota het die vloedwater teenaan die gebou opgedam. Winkelsentrums het ook deurgeloop. “Ons huis se dak het erge lekke opgedoen, maar ons kla nie. Dit kon erger gewees het. Ons sukkel op die oomblik net met water. Sedert gisteraand [Maandag] het ons geen water by huis of by winkel nie. Maar ek moet sê die munisipaliteit het ingespring en onder omstandighede die taak goed aangevat,” het Boshoff gesê. Volgens Boshoff het inwoners van die Nancefield-woongebied ook baie skade gehad. Hier het riviere water letterlik huise en besighede verswelg. “Sommige mense het letterlik alles verloor wat hulle gehad het,” het Boshoff gesê. Oos van Musina het die vloedwaters erge skade aan die Musina/Tshipise-pad aangerig  met groot dele van die pad wat weggespoel het. Berig van vloedskade is ook van woongebiede in die voormalige Venda tuisland ontvang. Ongelukkig was daar ook lewensverlies. Volgens die polisie op Vhulaudzi buite Thohoyandou is ‘n 37-jarige vrou vroeg Maandagoggend dood, nadat haar voertuig deur vloedwater meegesleur is. Die vrou, ‘n inwoner van die Vuvha-woongebied, het kort vantevore haar kind na die Tzhedza-hoofpad gevat sodat haar kind vandaar ‘n volgende geleentheid skool toe kon kry. Op pad terug het die ma by die Mudzingarivier aangekom wat intussen sy walle oorspoel het. Sy het egter steeds die rivier probeer kruis, waarna die vloedwaters haar oorweldig het. ‘n Omstander het gesien wat het gebeur en die polisie is ontbied. Die vrou se liggaam is sowat drie kilometer vanwaar haar motor meegesleur is in boomstompe op die oewer van die rivier gevind. Met reën wat steeds vir die provinsie voorspel word, het die polisie motoriste gewaarsku om nie kanse te vat met brûe en rivierkruisings wat oorspoel is nie. Suidwaarts het goeie reën ook oor die Soutpansberg uitgesak met reënvalsyfers van tot 80 mm en meer wat in dieselfde 24-uur periode aangeteken is. Die goeie reën die afgelope paar weke het die vlak van die Albasinidam oor die 100% gestoot met van die dam se sluise wat sedert Maandag oopgemaak moes word. Die donderende watermassa aan die onderkant van die damwal het vir groot toeskouerwaarde gesorg met mense wat van heinde en verre gery het om die skouspel te besigtig. Meeste van die vernaamste damme in die streek se vlakke staan nou oor die 100% (sien damvlakke op bladsy 6 van hierdie week se Zoutpansberger).