Een van die groot bome in plaaslike jaggeledere, die 76-jarige Basie Goussard, is Donderdag, 21 Januarie, in 1 Militêre Hospitaal in Pretoria aan hartversaking oorlede. Basie was ‘n Soutpansberger in murg en been, met die Bosveld wat na aan sy hart gelê het. Hy was veral lief vir jag en was ‘n jarelange lid van die Bosveld Jagtersvereniging asook ‘n toegewyde jagter. Baie sal hom ook onthou vir sy jare in die lugmag. Hy was sedert die ontstaan van Lugmagbasis (LMB) Makhado in die vroeër tagtigerjare tot en met sy aftrede in 2004 by die basis betrokke. Basie se vrou Wilma het vertel dat hy voorverlede week begin siek voel het en dat sy hom na drie dae van geen beterskap deurgevat het na die siekeboeg op LMB Makhado. Na ‘n paar dae in die siekeboeg het hulle egter besluit om Basie oor te plaas na 1 Militêre Hospitaal in Pretoria, waar hy gedurende die vroeë oggendure van 21 Januarie oorlede is. Wilma en Basie was vir die laaste sewe jaar inwoners van Laat Lente op Louis Trichardt. Die egpaar is nege jaar gelede getroud. Wat begrafnisreëlings betref, het Wilma gesê dat Basie in Pretoria veras gaan word, waarna sy as na Louis Trichardt gebring en ‘n roudiens vir hom gehou sal word. Die datum van die roudiens, het sy gesê, moet hulle nog vasstel. Wyle Basie word oorleef deur sy vrou Wilma, kinders, kleinkinders en 'n agterkleinkind. Wilma het ‘n spesiale woord van dank gerig aan die mediese personeel van LMB Makhado, asook al die vriende en kennisse vir hulle oproepe en woorde van vertroosting. 