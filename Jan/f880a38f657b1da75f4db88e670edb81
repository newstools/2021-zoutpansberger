Tannie Drieka van der Merwe, wat saam met haar man oom Carel vir 17 jaar (1988 tot 2005) op Louis Trichardt woonagtig was, is op 20 Januarie in die ouderdom van 80 jaar oorlede. Oom Carel is op 15 Desember verlede jaar oorlede, ook in die ouderdom van 80 jaar. Tannie Drieka sal onthou word vir haar jarelange verbintenis met beide die Louis Trichardt Gedenkhospitaal (waar sy onder meer matrone was) en haar noue betrokkenheid by die totstandkoming van die Zoutpansberg Privaathospitaal, waarin sy onder meer aandele besit het. Nadat sy haar aandele verkoop het, het hulle Pretoria toe getrek. Volgens haar dogter, Gerna Bekker, het haar ma se gesondheid geweldig agteruit gegaan, veral ná haar pa se dood. Tot en met drie jaar gelede het sy agt beroerte-aanvalle gehad en tannie Drieka was die laaste tyd bedlêend gewees.